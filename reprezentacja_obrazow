Reprezentacja obrazu
Obrazy pobierane z kamery, bądź dowolnego innego źródła, mogą być składowane na pliku dyskowym w jednym z wielu istniejących 
formatów zapisu obrazów rastrowych. Poniżej omówiono kilka z nich.

Formaty plików pbm
Przenośny format bitmapowy pbm (portable bitmap) jest to najprostszy format monochromatyczny (z pewnością dużo prostszy od jego 
opisu:-). Nadaje się on do przechowywania obrazów czarno-białych (sensu stricte, tzn. złożonych jedynie z pikseli czarnych lub 
białych). W podstawowej wersji tworzony plik jest plikiem tekstowym zawierającym informacje o pojedynczym obrazie. Plik zapisany
w formacie pbm zawiera w kolejności:

    - ,,Numer magiczny'', określający rodzaj pliku. Numer magiczny najprostszego pliku pbm to dwa pierwsze znaki, ustawione 
      na ,,P1''.
    - Co najmniej jeden znak biały (spacja, tabulacja, CR, LF).
    - Szerokość obrazu (width), podana w pikselach jako liczba dziesiętna zapisana za pomocą znaków ASCII.
    - Co najmniej jeden znak biały.
    - Wysokość obrazu (high), znowu podana w pikselach jako liczba dziesiętna zapisana za pomocą znaków ASCII.
    - Co najmniej jeden znak biały.
    - Ciąg znaków ,,0'' lub ,,1''. Znak ,,0'' oznacza biel, znak ,,1'' oznacza czerń. Znaki kodują piksele obrazu począwszy od 
      jego lewego górnego rogu w kierunku zgodnym z kierunkiem normalnego czytania. Znaki białe w tej sekcji są ignorowane.
    - Cokolwiek zaczynające się od białego znaku -- zostanie to zignorowane.
    - Linia zawierająca informacje o szerokości obrazu może być poprzedzona liniami komentarza rozpoczynającymi się znakiem 
      ,,#'' -- linie te są ignorowane.

Oto przykład małej bitmapy w tym formacie:

P1
# feep.pbm
24 7
0 0 0 0 0 0 0 0 0 0 0 0 0 0 0 0 0 0 0 0 0 0 0 0
0 1 1 1 1 0 0 1 1 1 1 0 0 1 1 1 1 0 0 1 1 1 1 0
0 1 0 0 0 0 0 1 0 0 0 0 0 1 0 0 0 0 0 1 0 0 1 0
0 1 1 1 0 0 0 1 1 1 0 0 0 1 1 1 0 0 0 1 1 1 1 0
0 1 0 0 0 0 0 1 0 0 0 0 0 1 0 0 0 0 0 1 0 0 0 0
0 1 0 0 0 0 0 1 1 1 1 0 0 1 1 1 1 0 0 1 0 0 0 0
0 0 0 0 0 0 0 0 0 0 0 0 0 0 0 0 0 0 0 0 0 0 0 0

która definiuje obraz o rozmiarach 24x7 pikseli. 
Istnieje wariant tego formatu pozwalający na zapisanie informacji o pikselach obrazu w postaci binarnej. 
Różnice pomiędzy tym formatem a formatem opisanym wcześniej to:

    - ,,Numer magiczny'', to ,,P4'' zamiast ,,P1''.
    - Po wysokości H dozwolony jest tylko jeden znak biały (zazwyczaj znak nowej linii).
    - Ciąg W rzędów zawierających po nie mniej niż H bitów, występujący w miejscu ciągu znaków ,,0'' lub ,,1''. 
      Każdy bit koduje pojedynczy piksel obrazu tak, jak poprzednio robiły to znaki. Bity są zapisywane po osiem na bajt, 
      w kolejności najpierw bardziej znaczący. Ostatni bajt w każdym rzędzie uzupełniony jest w razie potrzeby bitami 
      nieznaczącymi. Nie są dopuszczalne w tej sekcji białe znaki.
    - Plik może zawierać informacje o kilku następujących po sobie obrazach.

Formaty plików pgm
Przenośny format szarej bitmapy pgm (portable graymap) jest to prosty format monochromatyczny. Nadaje się on do przechowywania
obrazów zawierających wiele odcieni szarości. W podstawowej wersji tworzony plik jest plikiem tekstowym zawierającym informacje 
o pojedynczym obrazie. Plik zapisany w formacie pgm zawiera w kolejności:

    - ,,Numer magiczny'', określający rodzaj pliku. Numer magiczny tekstowej wersji pliku pgm to dwa pierwsze znaki, 
      ustawione na ,,P2''.
    - Co najmniej jeden znak biały (spacja, tabulacja, CR, LF).
    - Szerokość obrazu (W), podana w pikselach jako liczba dziesiętna zapisana za pomocą znaków ASCII.
    - Co najmniej jeden znak biały.
    - Wysokość obrazu (H), znowu podana w pikselach jako liczba dziesiętna zapisana za pomocą znaków ASCII.
    - Co najmniej jeden znak biały.
    - Maksymalna wartość szarości (M), również podana jako liczba dziesiętna zapisana za pomocą znaków ASCII.
    - Co najmniej jeden znak biały.
    - Ciąg WxH wartości zawierających się między 0 a M i zapisanych jako liczby dziesiętne w kodzie ASCII odzielone od siebie 
      białymi znakami. 0 oznacza czerń, M -- biel, pozostałe wartości -- odcienie pośrednie. Wartości kodują piksele obrazu 
      począwszy od jego lewego górnego rogu w kierunku zgodnym z kierunkiem normalnego czytania.
    - Linia zawierająca informacje o maksymalnej wartości szarości obrazu może być poprzedzona liniami komentarza 
      rozpoczynającymi się znakiem ,,#'' -- linie te są ignorowane.

Oto przykład małej bitmapy w tym formacie:

P2
# feep.pgm
24 7
15
0  0  0  0  0  0  0  0  0  0  0  0  0  0  0  0  0  0  0  0  0  0  0  0
0  3  3  3  3  0  0  7  7  7  7  0  0 11 11 11 11  0  0 15 15 15 15  0
0  3  0  0  0  0  0  7  0  0  0  0  0 11  0  0  0  0  0 15  0  0 15  0
0  3  3  3  0  0  0  7  7  7  0  0  0 11 11 11  0  0  0 15 15 15 15  0
0  3  0  0  0  0  0  7  0  0  0  0  0 11  0  0  0  0  0 15  0  0  0  0
0  3  0  0  0  0  0  7  7  7  7  0  0 11 11 11 11  0  0 15  0  0  0  0
0  0  0  0  0  0  0  0  0  0  0  0  0  0  0  0  0  0  0  0  0  0  0  0

która jak poprzednio definiuje obraz o rozmiarach 24x7 pikseli, zawierający 15 odcieni szarości. I tutaj graficzny układ pliku 
nie musi odzwierciedlać w żaden sposób układu obrazka (wszystkie liczby mogą być podane w jednej linii, bądź każda liczba może 
znaleźć się w osobnej linii, czy jakkolwiek inaczej).

Istnieje także wariant tego formatu pozwalający na zapisanie informacji o pikselach obrazu w postaci binarnej. 
Różnice pomiędzy tym formatem a formatem opisanym wcześniej to:

    - ,,Numer magiczny'', to ,,P5'' zamiast ,,P2''.
    - Maksymalna wartość szarości musi być mniejsza od 65536.
    - Po maksymalnej wartości szarości M dozwolony jest tylko jeden znak biały (zazwyczaj znak nowej linii).
    - Ciąg WxH wartości zawierających się między 0 a M i zapisanych binarnie za pomocą jednego (dla M<256) lub dwóch bajtów 
      (bardziej znaczący bajt jest pierwszy). Sposób kodowania pikseli jak poprzednio. Nie są dopuszczalne w tej sekcji białe 
      znaki.
    - Plik może zawierać informacje o kilku następujących po sobie obrazach.

Formaty plików ppm
Przenośny format pixmapowy ppm (portable pixmap) jest to prosty format dla obrazów kolorowych. Należy zaznaczyć, że format ten 
jest wysoce nie efektywny, powoduje tworzenie ogromnych plików, zawierających niejednokrotnie informacje o obrazie, których oko 
ludzkie w ogóle nie jest w stanie dostrzec. Jednakże prostota tego formatu decyduje o jego stosowaniu. W podstawowej wersji 
tworzony plik jest plikiem tekstowym zawierającym informacje o pojedynczym obrazie. Plik zapisany w formacie ppm zawiera w 
kolejności:

    - ,,Numer magiczny'', określający rodzaj pliku. Numer magiczny tekstowej wersji pliku ppm to dwa pierwsze znaki, ustawione 
      na ,,P3''.
    - Co najmniej jeden znak biały (spacja, tabulacja, CR, LF).
    - Szerokość obrazu (W), podana w pikselach jako liczba dziesiętna zapisana za pomocą znaków ASCII.
    - Co najmniej jeden znak biały.
    - Wysokość obrazu (H), znowu podana w pikselach jako liczba dziesiętna zapisana za pomocą znaków ASCII.
    - Co najmniej jeden znak biały.
    - Maksymalna wartość składowych kolorowych obrazu (M), również podana jako liczba dziesiętna zapisana za pomocą znaków ASCII.
    - Co najmniej jeden znak biały.
    - Ciąg  WxH trójek wartości zawierających się między 0 a M i zapisanych jako liczby dziesiętne w kodzie ASCII, 
      oddzielone od siebie białymi znakami. Kolejne trzy wartości oznaczają poziom składowej czerwonej, zielonej i niebieskiej 
      dla poszczególnych pikseli. 0 oznacza wyłączenie koloru, M -- jego maksymalne nasycenie. Trójki kodują piksele obrazu 
      począwszy od jego lewego górnego rogu w kierunku zgodnym z kierunkiem normalnego czytania.
    - Linia zawierająca informacje o maksymalnej wartości składowych kolorowych obrazu może być poprzedzona liniami komentarza 
      rozpoczynającymi się znakiem ,,#'' -- linie te są ignorowane.

Oto przykład małej bitmapy w tym formacie:

P3
# feep.ppm
4 4
15
 0  0  0    0  0  0    0  0  0   15  0 15
 0  0  0    0 15  7    0  0  0    0  0  0
 0  0  0    0  0  0    0 15  7    0  0  0
15  0 15    0  0  0    0  0  0    0  0  0

która definiuje obraz o rozmiarach 4x4 pikseli. Ponownie graficzny układ pliku nie musi odzwierciedlać w żaden sposób układu 
obrazka (wszystkie liczby mogą być podane w jednej linii, bądź każda liczba może znaleźć się w osobnej linii, czy jakkolwiek 
inaczej).

Istnieje także wariant tego formatu pozwalający na zapisanie informacji o pikselach obrazu w postaci binarnej. 
Różnice pomiędzy tym formatem a formatem opisanym wcześniej to:

    - ,,Numer magiczny'', to ,,P6'' zamiast ,,P3''.
    - Maksymalna wartość składowych kolorowych musi być mniejsza od 65536.
    - Po maksymalnej wartości składowych kolorowych M dozwolony jest tylko jeden znak biały (zazwyczaj znak nowej linii).
    - Ciąg WxH trójek zawierających się między 0 a $ M$ i zapisanych binarnie za pomocą jednego (dla M<256) lub dwóch bajtów 
      (bardziej znaczący bajt jest pierwszy). Sposób kodowania pikseli jak poprzednio. Nie są dopuszczalne w tej sekcji 
       białe znaki.
    - Plik może zawierać informacje o kilku następujących po sobie obrazach.

